## Trama

L’isola di Tevennec è sempre stata maggiormente a contatto con quello che gli studiosi dell’occulto hanno sempre ipotizzato fosse una dimensione parallela. Un universo di tenebra, entropia ed orrore, popolato da creature aliene. Una piccola percentuale di queste creature ogni tanto penetrava nel mondo materiale, e questo fece in modo che nei secoli si sviluppassero leggende di mostri e creature irreali.

Un giorno accadde una catastrofe: la Porta si aprì nella capitale, e una grande quantità di quelle creature che raramente riuscivano ad arrivare sull’isola vi si riversò. Tutta la parte nord di Tevennec divenne così inabitabile a causa del gran numero di Immondi e Non Morti che la invasero. I pochi sopravvissuti si raccolsero a sud dell’isola e da allora combattono senza sosta una dura guerra per reprimere le forze del male.

La cittadina di Muddow, una delle piccole comunità situate a poche decine di chilometri dalla linea di mura di Forte Speranza, di recente sta iniziando a subire maggiormente l’influenza delle forze delle tenebre. Le loro richieste di aiuto verso Ulfsgard, la nuova capitale, sono rimaste inascoltate, e solo qualche mercenario o avventuriero in disperato bisogno di denaro si avventura da quelle parti in cerca di un guadagno.

Il Personaggio è nato e cresciuto a Muddow, e si è trasferito a Ulfsgard per cercare fortuna. Ora però, forse perché si sente in debito con la cittadina dove è nato, decide di salire sul primo carro di disperati diretto alla cittadina, illuso di poter in qualche modo aiutare la comunità a superare la crisi.

Il viaggio è fin da subito difficile, e durante il tragitto lui e i suoi compagni vengono attaccati da una misteriosa creatura. Sopravvissuto da solo all’attacco, deciderà comunque di arrivare al villaggio, inconsapevole degli orrori che lo attendono.

Svolgendo le missioni del gioco, il Personaggio inizierà a capire la vera natura dell’orrore, e scivolerà sempre più nella follia, fino al tragico finale, che lo vorrà imprigionato nella dimensione di Horla a combattere fino allo strenuo delle sue forze le creature delle tenebre.

